# Postanowienia ogólne

§
Stowarzyszenie działające na podstawie niniejszego Statutu nosi nazwę **Stowarzyszenie Krakowski Klub Chombo**.

§
Stowarzyszenie ma prawo posługiwać się nazwami skróconymi **Krakowski Klub Chombo** oraz **Klub Chombo**.

§
Stowarzyszenie ma prawo używać nazwy angielskiej **Kraków Chombo Club**.

§
Terenem działania Stowarzyszenia jest obszar Rzeczypospolitej Polskiej ze szczególnym uwzględnieniem miasta Krakowa.

§
Stowarzyszenie może prowadzić działalność poza granicami Rzeczypospolitej Polskiej.

§
Siedzibą Stowarzyszenia jest miasto Kraków.

§
Stowarzyszenie jest osobą prawną i podlega wpisowi do Krajowego Rejestru Sądowego.

§
Stowarzyszenie działa na podstawie ustawy Prawo o stowarzyszeniach (Dz. U. 1989 Nr 20 poz. 104 wraz z późniejszymi zmianami) oraz niniejszego Statutu.

§
Stowarzyszenie ma prawo używania pieczęci i logo. Wzór pieczęci i logo ustala Zarząd Stowarzyszenia.

§
Działalność Stowarzyszenia oparta jest głównie o pracę społeczną członków. Stowarzyszenie dla realizacji swoich celów może zatrudniać pracowników w ramach stosunku pracy i umów cywilnoprawnych.

§
Stowarzyszenie może należeć do innych krajowych i międzynarodowych organizacji o podobnych celach.

# Cele i sposoby ich realizacji

§
Głównym celem Stowarzyszenia jest popularyzacja gry Mahjong, ze szczególnym uwzględnieniem Mahjonga japońskiego (Riichi Mahjong).

§
Oprócz celu głównego Stowarzyszenie wyznacza następujące cele poboczne:

1. Wspieranie Członków Stowarzyszenia i innych osób w zakresie ich działalności na rzecz promowania Mahjonga, jak i kultury Dalekiego Wschodu,
2. Pomoc Członkom w przygotowywaniu projektów realizowanych i finansowanych w ramach Unii Europejskiej,
3. Podejmowanie działań na rzecz równouprawnienia kobiet i mężczyzn,
4. Niwelowanie różnic między pełnosprawnymi a niepełnosprawnymi.

§
Stowarzyszenie realizuje swoje cele poprzez:

1. Praktyczną naukę i doskonalenie umiejętności gry w Mahjonga oraz inne gry planszowe,
2. Organizowanie zajęć i warsztatów dla początkujących graczy,
3. Organizowanie turniejów oraz spotkań meczowych,
4. Nawiązywanie kontaktów ze stowarzyszeniami o podobnych celach działającymi w kraju i za granicą,
5. Zakup oraz wypożyczanie potrzebnego wyposażenia,
6. Promowanie w mediach działań wpisujących się w cele Stowarzyszenia, podejmowanych przez Członków Stowarzyszenia i innych,
7. Prowadzenie strony internetowej i innej działalności w Internecie wpisującej się w cele Stowarzyszenia,
8. Dokonywanie tłumaczeń obcojęzycznych materiałów związanych z działalnością statutową Stowarzyszenia,
9. Wspieranie organizacyjne, merytoryczne i finansowe delegacji Członków Stowarzyszenia w wyjazdach na krajowe i zagraniczne wydarzenia kulturalne,
10. Realizację projektów finansowanych ze środków własnych oraz z dotacji organów samorządowych, rządowych, organizacji pozarządowych oraz podmiotów gospodarczych i osób fizycznych --- polskich i zagranicznych,
11. Współpracę z wszelkimi osobami oraz instytucjami o podobnych celach działania, jednostkami administracji rządowej i samorządowej, organizacjami pozarządowymi oraz przedsiębiorstwami,
12. Społeczną wymianę doświadczeń i pomoc informacyjną Członkom Stowarzyszenia,
13. Prowadzenie działalności wydawniczej i informacyjnej, w tym opracowywanie i publikowanie materiałów poświęconych problematyce zgodnej z założonymi celami Stowarzyszenia.

§
Stowarzyszenie, dla pełniejszej realizacji swoich celów, może powoływać wewnętrzne sekcje tematyczne, zwane dalej Sekcjami.

§
Sekcje mają prawo ustalać własne regulaminy oraz wybierać Przewodniczących Sekcji.

# Członkowie Stowarzyszenia

§
Członkami Stowarzyszenia mogą być osoby fizyczne mające pełną zdolność do czynności prawnych i niepozbawione praw publicznych.

§
Członkiem Stowarzyszenia może być każda osoba fizyczna, która złoży deklarację członkowską, opłaci składkę i uzyska pozytywną rekomendację dwóch innych członków Stowarzyszenia.

§
Decyzję o przyjęciu kandydata podejmuje Zarząd Stowarzyszenia.

§
W przypadku odrzucenia deklaracji członkowskiej kandydatowi przysługuje odwołanie się od decyzji do Walnego Zebrania w terminie 14 dni od otrzymania odmownej decyzji. Decyzja Walnego Zebrania jest ostateczna.

§
Każdy członek ma obowiązek:

1. brania czynnego udziału w działalności Stowarzyszenia i realizacji jego celów,
1. przestrzegania statutu i uchwał Stowarzyszenia,
1. regularnego opłacania składek członkowskich,
1. dbania o dobre imię Stowarzyszenia.

§
Każdy członek ma prawo do:

1. biernego i czynnego uczestniczenia w wyborach do władz Stowarzyszenia,
1. korzystania z majątku i wszelkich form działalności Stowarzyszenia,
1. udziału w zebraniach i imprezach organizowanych przez Stowarzyszenie,
1. zgłaszania wniosków dotyczących działalności Stowarzyszenia.

§
Utrata członkostwa następuje po podjęciu uchwały przez Zarząd na skutek:

1. pisemnej rezygnacji złożonej na ręce Zarządu,
1. śmierci członka,
1. wykluczenia przez Zarząd z powodu łamania statutu i nieprzestrzegania uchwał Stowarzyszenia,
1. notorycznego i nieusprawiedliwionego braku uczestnictwa w pracach Stowarzyszenia,
1. niepłacenia składek członkowskich przez okres 3 miesięcy,
1. wykluczenia przez Zarząd na pisemny, umotywowany wniosek przynajmniej 5 członków Stowarzyszenia,
1. utraty praw obywatelskich na mocy prawomocnego wyroku sądu.

§
Od uchwały Zarządu w sprawie pozbawienia członkostwa przysługuje odwołanie do Walnego Zebrania Członków w terminie 14 dni od otrzymania decyzji. Uchwała Walnego Zebrania jest ostateczna.

# Władze Stowarzyszenia

§
Władze Stowarzyszenia dzielą się na:

1. Walne Zebranie Członków,
1. Zarząd,
1. Komisję Rewizyjną.

§
Kadencja wszystkich władz wybieralnych Stowarzyszenia trwa trzy lata, a ich wybór odbywa się podczas Walnego Zebrania Członków w głosowaniu jawnym bezwzględną większością głosów.
Głosowanie może zostać utajnione na wniosek dowolnego Członka obecnego na Walnym Zebraniu Członków.

§
Uchwały wszystkich władz Stowarzyszenia zapadają zwykłą większością głosów przy obecności co najmniej połowy członków uprawnionych do głosowania, chyba, że dalsze postanowienia statutu stanowią inaczej.

§
W przypadku, gdy skład władz Stowarzyszenia ulegnie zmniejszeniu w czasie trwania kadencji, uzupełnienie ich składu może nastąpić w drodze kooptacji, której dokonują pozostali członkowie organu, który uległ zmniejszeniu. W tym trybie można powołać nie więcej niż połowę składu organu.

## Walne Zebranie Członków

§
Walne Zebranie Członków jest najwyższą władzą Stowarzyszenia.

§
W Walnym Zebraniu biorą udział członkowie z głosem stanowiącym.

§
Walne Zebranie Członków może być zwyczajne i nadzwyczajne.

§
Walne Zebranie Zwyczajne jest zwoływane raz na rok przez Zarząd Stowarzyszenia. Termin i miejsce obrad Zarząd podaje do wiadomości wszystkich członków drogą elektroniczną, co najmniej na 14 dni przed terminem zebrania.

§
Walne Zebranie Nadzwyczajne może się odbyć w każdym czasie. Jest zwoływane przez Zarząd z jego inicjatywy, na wniosek Komisji Rewizyjnej lub pisemny wniosek co najmniej jednej trzeciej ogólnej liczby członków Stowarzyszenia.
Termin i miejsce obrad Zarząd podaje do wiadomości wszystkich członków drogą elektroniczną, co najmniej na 7 dni przed terminem zebrania.

§
Uchwały Walnego Zebrania Stowarzyszenia zapadają zwykłą większością głosów. Głosowanie jest jawne z możliwością utajnienia na wniosek dowolnego Członka obecnego na Walnym Zebraniu Członków.

§
Do kompetencji Walnego Zebrania Członków należy:

1. uchwalanie kierunków rozwoju działalności Stowarzyszenia,
1. uchwalanie zmian statutu,
1. wybór i odwoływanie Prezesa Stowarzyszenia, Zarządu i Komisji Rewizyjnej,
1. udzielanie Zarządowi absolutorium na wniosek Komisji Rewizyjnej,
1. rozpatrywanie sprawozdań z działalności Zarządu i Komisji Rewizyjnej,
1. uchwalanie budżetu,
1. zatwierdzanie proponowanych przez Zarząd wysokości składek członkowskich oraz wszystkich innych świadczeń na rzecz Stowarzyszenia,
1. rozpatrywanie i zatwierdzanie sprawozdań władz Stowarzyszenia,
1. rozpatrywanie wniosków i postulatów zgłoszonych przez członków Stowarzyszenia i jego władze,
1. rozpatrywanie odwołań od uchwał Zarządu,
1. podejmowanie uchwał w każdej sprawie wniesionej pod obrady,
1. podjęcie uchwały o rozwiązaniu Stowarzyszenia i przeznaczeniu jego majątku.

## Zarząd Stowarzyszenia

§
Zarząd jest powoływany do kierowania działalnością Stowarzyszenia zgodnie z uchwałami Walnego Zebrania i reprezentowania Stowarzyszenia na zewnątrz.

§
Zarząd składa się z Prezesa, Wiceprezesa oraz trzech Członków Zarządu.

§
Posiedzenia Zarządu odbywają się w miarę potrzeb, nie rzadziej jednak niż raz na kwartał. Posiedzenia Zarządu zwołuje prezes, lub w zastępstwie wiceprezes. W posiedzeniach tych mogą brać udział członkowie Komisji Rewizyjnej lub zaproszeni goście z głosem doradczym. Wszelkie głosowania odbywają się jawnie. W szczególnych przypadkach Zarząd może podjąć uchwałę o głosowaniu tajnym. W przypadku równej liczby głosów rozstrzyga głos Prezesa lub innej osoby wyznaczonej do prowadzenia posiedzenia.

§
Do kompetencji Zarządu należy:

1. uchwalanie regulaminu działania Zarządu Stowarzyszenia,
1. realizacja celów Stowarzyszenia,
1. wykonywanie uchwał Walnego Zebrania,
1. sporządzanie planów pracy i budżetu,
1. sprawowanie zarządu nad majątkiem Stowarzyszenia,
1. podejmowanie uchwał o nabywaniu, zbywaniu lub obciążaniu majątku Stowarzyszenia,
1. podejmowanie uchwał w sprawach członkowskich, przyjmowanie i skreślanie członków,
1. rozpatrywanie wniosków i postulatów zgłoszonych przez członków Stowarzyszenia,
1. reprezentowanie Stowarzyszenia na zewnątrz,
1. zwoływanie Walnego Zebrania.

## Komisja Rewizyjna

§
Komisja Rewizyjna powołana jest do sprawowania kontroli nad działalnością Stowarzyszenia. Kontrola przeprowadzana jest nie rzadziej niż raz w roku.

§
Komisja Rewizyjna składa się Przewodniczącego i dwóch członków.

§
Do kompetencji Komisji Rewizyjnej należy:

1. kontrola działalności Stowarzyszenia,
1. składanie wniosków z kontroli na Walnym Zebrania,
1. prawo żądania zwołania Walnego Zebrania oraz zebrania Zarządu,
1. prawo żądania zwołania Nadzwyczajnego Walnego Zebrania,
1. składanie wniosków absolutorium dla władz Stowarzyszenia,
1. składanie sprawozdań ze swej działalności na Walnym Zebraniu.

§
Przewodniczący i delegowani członkowie Komisji Rewizyjnej mają prawo brać udział z głosem doradczym w posiedzeniach Zarządu.

§
Członkowie Komisji Rewizyjnej nie mogą pełnić innych funkcji we władzach Stowarzyszenia.

§
Komisja Rewizyjna działa na podstawie uchwalonego przez siebie regulaminu.

§
Członkowie Komisji Rewizyjnej nie mogą pozostawać w żadnym stosunku pokrewieństwa, powinowactwa lub podległości służbowej z tytułu zatrudnienia z członkami Zarządu.

§
Członkowie Komisji Rewizyjnej nie mogą być skazani prawomocnymi wyrokami za przestępstwa z winy umyślnej.

# Majątek i fundusze Stowarzyszenia

§
Stowarzyszenie odpowiada za swoje zobowiązania całym swoim majątkiem.

§
W skład majątku Stowarzyszenia mogą wchodzić:

1. nieruchomości,
1. ruchomości,
1. fundusze,
1. inne prawa majątkowe.

§
Źródłami powstania majątku Stowarzyszenia mogą być w szczególności:

1. składki członkowskie,
1. dochody z nieruchomości, ruchomości stanowiących własność lub będących w posiadaniu Stowarzyszenia,
1. darowizny, zapisy oraz spadki,
1. dochody z własnej działalności statutowej,
1. wpływy z ofiarności publicznej,
1. dotacje,
1. pożytki płynące z posiadanych praw.

§
Wszelkie środki finansowe otrzymane i uzyskane przez Stowarzyszenie mogą być wykorzystane tylko na sfinansowanie realizacji jego celów.

§
Stowarzyszenie może prowadzić działalność odpłatną w ramach realizacji celów statutowych.

§
Wszelkie środki pieniężne mogą być przechowywane wyłącznie na rachunku bankowym Stowarzyszenia i wypłacane stamtąd tylko na potrzeby bieżącej działalności.

§
Stowarzyszenie prowadzi gospodarkę pieniężną zgodnie z obowiązującymi przepisami.

§
Do zawierania umów, udzielania pełnomocnictwa i składania innych oświadczeń woli w sprawach majątkowych wymagane są podpisy dwóch członków Zarządu działających łącznie, w tym Prezesa lub Wiceprezesa Stowarzyszenia. Dla ważności innych pism lub dokumentów wymagany jest podpis Prezesa lub innego upoważnionego członka Zarządu.

§
W Stowarzyszeniu obowiązuje zakaz:

1. udzielania pożyczek lub zabezpieczenia zobowiązań majątkiem Stowarzyszenia w stosunku do jego członków, członków organów lub pracowników oraz osób, z którymi pracownicy pozostają w związku małżeńskim albo w stosunku pokrewieństwa, powinowactwa w linii prostej, pokrewieństwa, powinowactwa w linii bocznej do drugiego stopnia albo są związani z tytułu przysposobienia, opieki lub kurateli, zwanych dalej "osobami bliskimi",
1. przekazywania majątku Stowarzyszenia na rzecz jego członków, członków organów lub pracowników oraz ich osób bliskich, na zasadach innych niż w stosunku do osób trzecich, w szczególności gdy przekazanie to następuje bezpłatnie lub na preferencyjnych warunkach,
1. wykorzystania majątku Stowarzyszenia na rzecz jego członków, członków organów lub pracowników oraz ich osób bliskich, na zasadach innych niż w stosunku do osób trzecich, chyba że to wykorzystanie bezpośrednio wynika z statutowego celu danej organizacji,
1. zakupu na szczególnych zasadach towarów lub usług od podmiotów, w których uczestniczą członkowie Stowarzyszenia, pracownicy oraz ich osoby bliskie.

# Postanowienia końcowe

§
Uchwałę w sprawie zmiany statutu oraz uchwałę o rozwiązaniu stowarzyszenia podejmuje Walne Zebranie większością dwóch trzecich głosów przy obecności co najmniej połowy uprawnionych do głosowania.

§
Podejmując uchwałę o rozwiązaniu Stowarzyszenia, Walne Zebranie określa sposób jego likwidacji oraz przeznaczenie majątku Stowarzyszenia.

§
Do wszystkich spraw nieobjętych Statutem stosuje się odpowiednie przepisy Prawa o stowarzyszeniach oraz inne przepisy obowiązujące na terenie Rzeczypospolitej Polskiej.
