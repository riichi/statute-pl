% Statut Stowarzyszenia Krakowski Klub Chombo

# Postanowienia ogólne

§
**Stowarzyszenie Krakowski Klub Chombo**, zwane dalej **Stowarzyszeniem**, działa na podstawie ustawy Prawo o stowarzyszeniach (Dz. U. 1989 Nr 20 poz. 104 wraz z późniejszymi zmianami) oraz niniejszego Statutu.

§
Stowarzyszenie jest osobą prawną i podlega wpisowi do Krajowego Rejestru Sądowego.

§

1. Siedzibą Stowarzyszenia jest Miasto Kraków.
1. Stowarzyszenie powołane jest na czas nieokreślony.
1. Terenem działania Stowarzyszenia jest cały obszar Rzeczypospolitej Polskiej, przy czym w zakresie niezbędnym dla właściwego realizowania celów, Stowarzyszenie może prowadzić działalność także poza granicami Rzeczypospolitej Polskiej.
1. Stowarzyszenie ma prawo posługiwać się odpowiednikami swojej nazwy w językach obcych na potrzeby współpracy z podmiotami zagranicznymi, w szczególności nazwą angielską **Krakow Chombo Club Association**.
1. Stowarzyszenie może używać wyróżniającego go znaku graficznego ustalonego przez Władze Stowarzyszenia.
1. Działalność Stowarzyszenia oparta jest głównie o pracę społeczną członków. Stowarzyszenie dla realizacji swoich celów może zatrudniać pracowników w ramach stosunku pracy i umów cywilnoprawnych.
1. Stowarzyszenie może należeć do innych krajowych i międzynarodowych organizacji o podobnych celach.

# Cele Stowarzyszenia i sposoby ich realizacji

§
Stowarzyszenie wyznacza sobie następujące cele:

1. inicjowanie oraz popularyzacja gry Mahjong, ze szczególnym uwzględnieniem Mahjonga japońskiego (Riichi Mahjong), jak i innych gier logicznych i planszowych;
1. działalność oświatowo-edukacyjna na rzecz początkujących graczy w gry logiczne i planszowe;
1. rozpowszechnianie programów edukacyjnych i analitycznych do gier planszowych;
1. wspomaganie rozwoju intelektualnego oraz myślenia logicznego poprzez gry logiczne i planszowe;
1. wspieranie rozwoju umiejętności interprersonalnych poprzez wspólną grę w gry logiczne i planszowe;
1. rozpowszechnianie wiedzy o grach logicznych i planszowych jako pomocach edukacyjnych;
1. integracja międzynarodowa i międzykulturowa;
1. wspomaganie rozwoju wspólnot, społeczności lokalnych i inicjatyw oddolnych;
1. wspieranie integracji międzypokoleniowej, umacnianie więzi międzypokoleniowych;
1. upowszechnianie kultury fizycznej, sportu oraz rywalizacji sportowej poprzez gry logiczne i planszowe;
1. wspieranie rozwoju dzieci i młodzieży, w tym wypoczynku dzieci i młodzieży;
1. rozpowszechnianie wiedzy o grach logicznych i planszowych jako formie spędzania wolnego czasu;
1. integracja i wspieranie środowiska seniorów;
1. ochrona i promocja zdrowia, propagowanie gier logicznych i planszowych jako formy rehabilitacji;
1. wyrównywanie szans osób z niepełnosprawnościami;
1. promowanie i wspieranie edukacji języków obcych;
1. upowszechnianie kultury, sztuki, ochrony dóbr kultury i tradycji Dalekiego Wschodu, ze szczególnym uwzględnieniem kultury Japonii;
1. upowszechnianie wolontariatu oraz działalności dobroczynnej i charytatywnej;
1. integracja członków Stowarzyszenia poprzez aktywność edukacyjną, kulturalną, rekreacyjną i towarzyską.

§
Stowarzyszenie realizuje swoje cele poprzez:

1. organizowanie i prowadzenie turniejów, spotkań meczowych, konferencji oraz innych wydarzeń o charakterze edukacyjnym, kulturalnym i popularyzatorskim;
1. organizowanie i prowadzenie warsztatów, szkoleń, seminariów, wyjazdów, obozów, wystaw, ekspozycji, targów i innych przedsięwzięć o charakterze edukacyjnym, kulturalnym i popularyzatorskim;
1. współpraca z administracją publiczną, z sektorem przedsiębiorstw, z organizacjami pozarządowymi oraz mediami, działającymi w kraju i za granicą;
1. wspomaganie działań mających na celu integrację Polski z innymi krajami w zakresie promocji i popularyzacji Mahjonga oraz kultury Dalekiego Wschodu;
1. prowadzenie działalności informacyjno-promocyjnej, szkoleniowo-edukacyjnej i doradczej;
1. prowadzenie działalności wydawniczej i informacyjnej, także w formie elektronicznej i z wykorzystaniem wszelkich innych nowoczesnych nośników multimedialnych;
1. prowadzenie strony internetowej i innej działalności w Internecie;
1. dokonywanie tłumaczeń i przekładów obcojęzycznych;
1. tworzenie i rozwój programów edukacyjnych i analitycznych do gier planszowych;
1. organizowanie wolontariatu oraz wsparcia materialnego i rzeczowego dla osób i instytucji;
1. organizowanie akcji charytatywnych;
1. wspieranie udziału członków Stowarzyszenia we wszelkiego typu krajowych i zagranicznych imprezach, zjazdach, seminariach, konferencjach, festiwalach o charakterze zgodnym z celami Stowarzyszenia.

§
Działalność statutowa Stowarzyszenia może być prowadzona jako działalność nieodpłatna lub jako działalność odpłatna pożytku publicznego, w rozumieniu przepisów ustawy o działalności pożytku publicznego i wolontariacie.

§
Stowarzyszenie, dla pełniejszej realizacji swoich celów, może powoływać wewnętrzne sekcje tematyczne, zwane dalej Sekcjami, nie stanowiące terenowych jednostek Stowarzyszenia.

§
Sekcje, w ramach określonych przez Walne Zebranie Członków, mają prawo ustalać własne regulaminy oraz wybierać Przewodniczących Sekcji.

# Członkowie Stowarzyszenia

§
Stowarzyszenie posiada członków:

1. zwyczajnych;
1. wspierających;
1. honorowych.

§
Członkami Stowarzyszenia mogą być:

1. osoby fizyczne mające pełną zdolność do czynności prawnych, w tym cudzoziemcy niemający miejsca zamieszkania na terenie Rzeczypospolitej Polskiej;
1. małoletni w wieku od 16 do 18 lat;
1. osoby prawne --- wyłącznie jako członkowie wspierający Stowarzyszenia.

§
Członkiem zwyczajnym Stowarzyszenia może zostać osoba fizyczna, która złoży deklarację członkowską, opłaci składkę i uzyska pozytywną rekomendację dwóch członków zwyczajnych Stowarzyszenia.
Decyzję w przedmiocie przyjęcia kandydata na członka zwyczajnego podejmuje Zarząd Stowarzyszenia nie później niż w ciągu miesiąca od daty złożenia deklaracji członkowskiej.

§
Członkiem wspierającym Stowarzyszenia może zostać osoba fizyczna lub prawna, która złoży pisemną deklarację członkowską członka wspierającego obejmującą deklarację pomocy finansowej, rzeczowej lub merytorycznej w realizacji celów Stowarzyszenia.
Członkiem wspierającym zostaje się na podstawie uchwały Zarządu podjętej nie później niż w ciągu dwóch miesięcy od daty złożenia deklaracji członkowskiej.

§
Członkiem honorowym Stowarzyszenia może być osoba fizyczna, która wniosła wybitny wkład w działalność i rozwój Stowarzyszenia.
Członkiem honorowym staje się po przyjęciu uchwały przez Walne Zebranie na wniosek Zarządu albo co najmniej pięciu członków zwyczajnych Stowarzyszenia, za zgodą osoby zainteresowanej.

§
W przypadku odrzucenia deklaracji członkowskiej kandydatowi przysługuje odwołanie się od decyzji Zarządu do Walnego Zebrania.
Odwołanie wnosi się na piśmie, za pośrednictwem Zarządu, w terminie 14 dni od otrzymania odmownej decyzji.
Odwołanie jest rozpatrywane na najbliższym Walnym Zebraniu.
Decyzja Walnego Zebrania jest ostateczna.

§
Każdy członek zwyczajny ma obowiązek:

1. brania czynnego udziału w działalności Stowarzyszenia i realizacji jego celów;
1. przestrzegania statutu i uchwał Stowarzyszenia;
1. regularnego opłacania składek członkowskich;
1. dbania o dobre imię Stowarzyszenia.

§
Każdy członek zwyczajny ma prawo do:

1. korzystania z majątku i wszelkich form działalności Stowarzyszenia;
1. udziału w otwartych zebraniach i imprezach organizowanych przez Stowarzyszenie;
1. aplikowania o udział w wydarzeniach i programach organizowanych przez Stowarzyszenie, na które obowiązują zapisy, na takich samych zasadach, jakie obowiązują wszystkich zainteresowanych;
1. zgłaszania wniosków dotyczących działalności Stowarzyszenia.

§
Członkowie zwyczajni mają prawo do biernego i czynnego uczestniczenia w wyborach do władz Stowarzyszenia.

§
Członkowie wspierający i honorowi nie posiadają biernego oraz czynnego prawa wyborczego, mogą jednak brać udział z głosem doradczym w Walnym Zebraniu Członków; poza tym, o ile Statut nie stanowi inaczej, posiadają takie prawa jak członkowie zwyczajni.

§
Członek wspierający ma obowiązek wywiązywania się z zadeklarowanych świadczeń, przestrzegania statutu oraz uchwał władz Stowarzyszenia.

§
Członkowie honorowi są zobowiązani do przestrzegania statutu oraz uchwał władz Stowarzyszenia. Są zwolnieni ze składek członkowskich.

§
Utrata członkostwa następuje na skutek:

1. pisemnej rezygnacji z przynależności do Stowarzyszenia, złożonej na ręce Zarządu;
1. śmierci członka lub utraty osobowości prawnej przez członka wspierającego będącego osobą prawną;
1. pozbawienia członkostwa przez Zarząd:
   a. z powodu rażącego lub powtarzającego się istotnego naruszania zobowiązania do przestrzegania Statutu lub zobowiązania do przestrzegania uchwał władz Stowarzyszenia;
   a. z powodu notorycznego i nieusprawiedliwionego braku uczestnictwa w pracach Stowarzyszenia;
   a. z powodu opóźnienia w wykonaniu zobowiązania do zapłaty składek członkowskich przekraczającego okres 3 miesięcy;
   a. na pisemny, umotywowany wniosek przynajmniej pięciu członków zwyczajnych Stowarzyszenia;
1. utraty praw publicznych na mocy prawomocnego wyroku sądu.

§
Od uchwały Zarządu w sprawie pozbawienia członkostwa w Stowarzyszeniu jej adresatowi przysługuje prawo wniesienia pisemnego odwołania do Walnego Zebrania.
Odwołanie wnosi się za pośrednictwem Zarządu w terminie 14 dni od daty doręczenia stosownej uchwały.
Odwołanie jest rozpatrywane na najbliższym Walnym Zebraniu.
Uchwała Walnego Zebrania jest ostateczna.
Uchwała Zarządu w przedmiocie pozbawienia członkostwa staje się w pełni skuteczna z chwilą bezskutecznego upływu terminu do wniesienia od niej odwołania.
Do czasu upływu terminu do wniesienia odwołania, a w przypadku złożenia takiego odwołania, do czasu jego rozpatrzenia, członkostwo jest zawieszone.
W okresie zawieszenia członkostwa zawieszony członek nie jest zobowiązany do wypełniania swych obowiązków członkowskich, ani nie jest uprawniony do realizowania swoich praw członkowskich.

# Władze Stowarzyszenia

§
Władze Stowarzyszenia dzielą się na:

1. Walne Zebranie Członków (zwane też w Statucie "Walnym Zebraniem");
1. Zarząd;
1. Komisję Rewizyjną.

§
Kadencja wszystkich władz wybieralnych Stowarzyszenia trwa trzy lata:

1. członków Zarządu powołuje się na okres wspólnej kadencji wynoszącej trzy lata;
1. członków Komisji Rewizyjnej powołuje się na okres wspólnej kadencji wynoszącej trzy lata.

§
W przypadku, gdy skład władz wybieralnych Stowarzyszenia ulegnie zmniejszeniu w czasie trwania kadencji, uzupełnienie ich składu może nastąpić w drodze kooptacji, której dokonują pozostali członkowie organu, który uległ zmniejszeniu. W tym trybie można powołać nie więcej niż połowę składu organu.

## Walne Zebranie Członków

§
Walne Zebranie Członków jest najwyższą władzą Stowarzyszenia.

§
W Walnym Zebraniu biorą udział:

1. z głosem stanowiącym --- członkowie zwyczajni;
1. z głosem doradczym --- członkowie wspierający, członkowie honorowi i goście zaproszeni przez Zarząd lub Komisję Rewizyjną.

§
Walne Zebranie Członków może być zwyczajne i nadzwyczajne.

§
Walne Zebranie, którego przedmiotem jest zatwierdzenie rocznego sprawozdania Zarządu z działalności Stowarzyszenia, zatwierdzenie rocznego sprawozdania Komisji Rewizyjnej, sprawozdania finansowego za poprzedni rok obrotowy, oraz udzielenie absolutorium członkom Zarządu z wykonania przez nich obowiązków jest Walnym Zebraniem Zwyczajnym.

§
Walne Zebranie Zwyczajne jest zwoływane raz na rok przez Zarząd Stowarzyszenia.

§
Walne Zebranie Nadzwyczajne może się odbyć w każdym czasie. Jest zwoływane przez Zarząd z jego inicjatywy, na wniosek Komisji Rewizyjnej lub pisemny wniosek co najmniej jednej trzeciej ogólnej liczby członków Stowarzyszenia z głosem stanowiącym, w terminie 30 dni od daty złożenia wniosku.

§
Walne Zebrania Zarząd zwołuje zawiadamiając wszystkich członków Stowarzyszenia za pomocą listów poleconych lub przesyłek nadanych pocztą kurierską.
Dopuszczalne jest dokonanie zwołania poprzez wysłanie członkowi Stowarzyszenia zaproszenia pocztą elektroniczną, jeżeli uprzednio wyraził pisemną zgodę na dokonywanie wobec niego korespondencji w tej formie, podając adres, na który korespondencja powinna być wysyłana.
W zaproszeniu należy oznaczyć dzień, godzinę i miejsce posiedzenia oraz planowany porządek obrad.
W przypadku zamierzonej zmiany Statutu należy wskazać istotne elementy treści proponowanych zmian.

Zaproszenie jest skuteczne:

1. w przypadku dokonania zawiadomienia za pomocą listu poleconego lub przesyłki nadanej pocztą kurierską, jeżeli zaproszenie zostało wysłane co najmniej dwa tygodnie przed terminem Walnego Zebrania;
1. w przypadku dokonania zawiadomienia przy wykorzystaniu poczty elektronicznej, jeżeli zaproszenie zostało wysłane co najmniej 14 dni przed terminem Walnego Zebrania Zwyczajnego, a co najmniej 7 dni przed terminem Walnego Zebrania Nadzwyczajnego.

§
Uchwały Walnego Zebrania Stowarzyszenia zapadają zwykłą większością głosów. Głosowanie jest jawne z możliwością utajnienia na wniosek dowolnego członka zwyczajnego obecnego na Walnym Zebraniu Członków.

§
Obradami Walnego Zebrania kieruje każdorazowo wybierane Prezydium w składzie: przewodniczący i sekretarz.
Wybierani są oni za każdym razem przez uczestników Walnego Zebrania Członków.
Sekretarz pełni rolę protokolanta.
Z obrad Walnego Zebrania sporządza się protokół.
Protokół podpisują członkowie Prezydium.
Do protokołu dołącza się listę obecności.

§
Do kompetencji Walnego Zebrania Członków należy:

1. uchwalanie kierunków rozwoju działalności Stowarzyszenia;
1. uchwalanie zmian statutu;
1. wybór i odwoływanie członków zarządu, w tym Prezesa i Wiceprezesa, a także członków Komisji Rewizyjnej, w tym Przewodniczącego Komisji Rewizyjnej;
1. udzielanie członkom Zarządu absolutorium na wniosek Komisji Rewizyjnej;
1. rozpatrywanie sprawozdań z działalności Zarządu i Komisji Rewizyjnej;
1. uchwalanie budżetu;
1. zatwierdzanie proponowanych przez Zarząd wysokości składek członkowskich;
1. rozpatrywanie wniosków i postulatów zgłoszonych przez członków Stowarzyszenia i jego władze;
1. rozpatrywanie odwołań od uchwał Zarządu w przypadkach przewidzianych Statutem;
1. podejmowanie uchwał w każdej sprawie wniesionej pod obrady;
1. podjęcie uchwały o rozwiązaniu Stowarzyszenia i przeznaczeniu jego majątku.

## Zarząd Stowarzyszenia

§
Zarząd jest powoływany do kierowania działalnością Stowarzyszenia zgodnie z uchwałami Walnego Zebrania i reprezentowania Stowarzyszenia na zewnątrz.

§
Zarząd składa się z Prezesa, Wiceprezesa oraz od trzech do pięciu członków Zarządu.

§
Członkom Zarządu może zostać, uchwałą Walnego Zebrania, przyznane wynagrodzenie za czynności wykonywane w związku z pełnioną funkcją.

§
Członkami Zarządu mogą być wyłącznie osoby fizyczne mające pełną zdolność do czynności prawnych.

§
Posiedzenia Zarządu odbywają się w miarę potrzeb, nie rzadziej jednak niż raz na kwartał. Posiedzenia Zarządu zwołuje Prezes Zarządu lub działających łącznie co najmniej dwóch członków Zarządu, w tym Wiceprezes Zarządu. Posiedzenia Zarządu zwołuje się zawiadamiając wszystkich członków Zarządu pocztą elektroniczną wysłaną co najmniej pięć dni przed terminem posiedzenia na adres podany w tym celu przez członka Zarządu przy obejmowaniu funkcji w Zarządzie. Posiedzeniom Zarządu przewodniczy Prezes Zarządu. W przypadku nieobecności Prezesa Zarządu, przewodniczącego posiedzenia wybierają obecni na posiedzeniu członkowie Zarządu. Z posiedzeń Zarządu sporządza się protokół. Protokół podpisuje osoba odpowiedzialna za jego sporządzenie (osoba wskazana w toku posiedzenia jako protokolant) oraz co najmniej jeden członek Zarządu obecny na posiedzeniu. Do protokołu dołącza się listę obecności.

§
Zarząd może podejmować uchwały bez odbycia posiedzenia, w drodze głosowania pisemnego lub głosowania za pośrednictwem poczty elektronicznej lub głosowania przy wykorzystaniu środków bezpośredniego porozumiewania się na odległość. Uchwały podejmowane poza posiedzeniem zapadają zwykłą większością głosów oddanych. W przypadku równego rozłożenia głosów decyduje głos Prezesa Zarządu. Uchwała Zarządu podjęta poza posiedzeniem jest ważna, jeżeli wszyscy członkowie Zarządu zostali powiadomieni o treści projektu uchwały.

§
Do kompetencji Zarządu należy:

1. realizacja celów Stowarzyszenia;
1. wykonywanie uchwał Walnego Zebrania;
1. sporządzanie planów pracy i budżetu;
1. sprawowanie zarządu nad majątkiem Stowarzyszenia;
1. przyjmowanie członków zwyczajnych i wspierających, pozbawianie ich członkostwa;
1. rozpatrywanie wniosków i postulatów zgłoszonych przez członków Stowarzyszenia;
1. reprezentowanie Stowarzyszenia na zewnątrz;
1. zwoływanie Walnego Zebrania.

§
Każdy członek Zarządu ma prawo i obowiązek prowadzenia spraw Stowarzyszenia. Każdy członek Zarządu Stowarzyszenia może prowadzić bez uprzedniej uchwały Zarządu sprawy nieprzekraczające zakresu zwykłych czynności Stowarzyszenia. Jeżeli jednak przed załatwieniem sprawy nieprzekraczającej zakresu zwykłych czynności Stowarzyszenia choćby jeden z pozostałych członków Zarządu sprzeciwi się jej przeprowadzeniu lub jeżeli sprawa przekracza zakres zwykłych czynności Stowarzyszenia, wymagana jest uprzednia uchwała Zarządu.

§
Za czynności przekraczające zakres zwykłych czynności Stowarzyszenia uważa się w szczególności:

1. nabycie oraz zbycie nieruchomości lub prawa użytkowania wieczystego;
1. ustanowienie ograniczonego prawa rzeczowego;
1. zawarcie umowy kredytu albo pożyczki;
1. przejęcie długu, uznanie długu, zwolnienie z długu, przystąpienie do długu;
1. zawarcie umowy poręczenia lub zawarcie innej podobnej umowy;
1. zaciągnięcie innych zobowiązań przekraczających wartość 1000 zł.

§
Zarząd działa na podstawie uchwalonego przez siebie regulaminu.

## Komisja Rewizyjna

§
Komisja Rewizyjna powołana jest do sprawowania kontroli nad działalnością Stowarzyszenia. Kontrola przeprowadzana jest nie rzadziej niż raz w roku.

§
Komisja Rewizyjna składa się Przewodniczącego i od dwóch do czterech członków.

§
Członkami Komisji Rewizyjnej mogą być wyłącznie osoby fizyczne mające pełną zdolność do czynności prawnych.

§
Posiedzenia Komisji Rewizyjnej odbywają się w miarę potrzeb, nie rzadziej jednak niż raz na 6 miesięcy. Posiedzenia Komisji Rewizyjnej zwołuje Przewodniczący Komisji Rewizyjnej. Posiedzenia Komisji Rewizyjnej zwołuje się zawiadamiając wszystkich członków Komisji Rewizyjnej pocztą elektroniczną wysłaną co najmniej pięć dni przed terminem posiedzenia na adres podany w tym celu przez członka Komisji Rewizyjnej przy obejmowaniu funkcji w Komisji Rewizyjnej. Posiedzeniom Komisji Rewizyjnej przewodniczy Prewodniczący Komisji Rewizyjnej. Z posiedzeń Komisji Rewizyjnej sporządza się protokół. Protokół podpisuje osoba odpowiedzialna za jego sporządzenie (osoba wskazana w toku posiedzenia jako protokolant) oraz co najmniej jeden członek Komisji Rewizyjnej obecny na posiedzeniu. Do protokołu dołącza się listę obecności.

§
Do kompetencji Komisji Rewizyjnej należy:

1. kontrola działalności Stowarzyszenia;
1. składanie wniosków z kontroli na Walnym Zebraniu;
1. prawo wnioskowania o zwołanie Walnego Zebrania;
1. zgłaszania wniosków dotyczących działalności Zarządu Stowarzyszenia.
1. składanie wniosków absolutorium dla Członków Zarządu Stowarzyszenia;
1. składanie sprawozdań ze swej działalności na Walnym Zebraniu.

§
Przewodniczący i delegowani członkowie Komisji Rewizyjnej mają prawo brać udział z głosem doradczym w posiedzeniach Zarządu.

§
Członkowie Komisji Rewizyjnej nie mogą pełnić innych funkcji we władzach Stowarzyszenia.

§
Komisja Rewizyjna działa na podstawie uchwalonego przez siebie regulaminu.

§
Członkowie Komisji Rewizyjnej nie mogą pozostawać w żadnym stosunku pokrewieństwa, powinowactwa lub podległości służbowej z tytułu zatrudnienia z członkami Zarządu.

§
Członkowie Komisji Rewizyjnej nie mogą być skazani prawomocnymi wyrokami za przestępstwa umyślne ścigane z oskarżenia publicznego.

# Majątek i fundusze Stowarzyszenia

§
Stowarzyszenie odpowiada za swoje zobowiązania całym swoim majątkiem.

§
W skład majątku Stowarzyszenia mogą wchodzić:

1. nieruchomości;
1. ruchomości;
1. fundusze;
1. inne prawa majątkowe.

§
Przychody Stowarzyszenia pochodzą z:

1. składek członkowskich;
1. darowizn, spadków, zapisów, papierów wartościowych oraz rzeczy ruchomych i nieruchomości przekazanych na rzecz Stowarzyszenia przez osoby prawne i fizyczne;
1. dotacji, grantów i subwencji od osób prawnych;
1. innych form ofiarności publicznej;
1. zbiórek publicznych, loterii i aukcji;
1. odsetek, depozytów i lokat bankowych;
1. wpływów z działalności odpłatnej pożytku publicznego;
1. jednostek uczestnictwa w spółkach prawa handlowego (udziałów, akcji, ogółu praw i obowiązków w spółkach osobowych prawa handlowego).

§
Wszelkie środki finansowe otrzymane i uzyskane przez Stowarzyszenie mogą być wykorzystane tylko na sfinansowanie realizacji jego celów.

§
Darowizny, spadki i zapisy mogą być użyte na realizację wszystkich celów Stowarzyszenia, o ile ofiarodawcy nie postanowili inaczej, jednakże postanowienie ofiarodawców nie może być sprzeczne z celami statutowymi Stowarzyszenia.

§
W przypadku powołania Stowarzyszenia do dziedziczenia, Zarząd składając oświadczenie o przyjęciu spadku może dokonać wyłącznie przyjęcia spadku z dobrodziejstwem inwentarza.

§
Wszelkie środki pieniężne mogą być przechowywane wyłącznie na rachunku bankowym Stowarzyszenia i wypłacane stamtąd tylko na potrzeby bieżącej działalności.

§
Stowarzyszenie prowadzi gospodarkę pieniężną zgodnie z obowiązującymi przepisami.

§
Rokiem obrotowym jest rok kalendarzowy.

§
Do zawierania umów, udzielania pełnomocnictwa i składania innych oświadczeń woli w sprawach majątkowych wymagane są podpisy dwóch członków Zarządu działających łącznie, w tym Prezesa lub Wiceprezesa Stowarzyszenia. Dla ważności innych pism lub dokumentów wymagany jest podpis Prezesa lub innego upoważnionego członka Zarządu.

§
W Stowarzyszeniu obowiązuje zakaz:

1. udzielania pożyczek lub zabezpieczenia zobowiązań majątkiem Stowarzyszenia w stosunku do jego członków, członków organów lub pracowników oraz osób, z którymi pracownicy pozostają w związku małżeńskim albo w stosunku pokrewieństwa, powinowactwa w linii prostej, pokrewieństwa, powinowactwa w linii bocznej do drugiego stopnia albo są związani z tytułu przysposobienia, opieki lub kurateli, zwanych dalej "osobami bliskimi";
1. przekazywania majątku Stowarzyszenia na rzecz jego członków, członków organów lub pracowników oraz ich osób bliskich, na zasadach innych niż w stosunku do osób trzecich, w szczególności gdy przekazanie to następuje bezpłatnie lub na preferencyjnych warunkach;
1. wykorzystania majątku Stowarzyszenia na rzecz jego członków, członków organów lub pracowników oraz ich osób bliskich, na zasadach innych niż w stosunku do osób trzecich, chyba że to wykorzystanie bezpośrednio wynika z statutowego celu Stowarzyszenia;
1. zakupu na szczególnych zasadach towarów lub usług od podmiotów, w których uczestniczą członkowie Stowarzyszenia, pracownicy oraz ich osoby bliskie.

# Postanowienia końcowe

§
Uchwałę w sprawie zmiany statutu oraz uchwałę o rozwiązaniu stowarzyszenia podejmuje Walne Zebranie większością dwóch trzecich głosów przy obecności co najmniej połowy uprawnionych do głosowania.

§
Podejmując uchwałę o rozwiązaniu Stowarzyszenia, Walne Zebranie określa sposób jego likwidacji, w tym wybiera likwidatora lub likwidatorów i określa sposób reprezentacji Stowarzyszenia w okresie likwidacji oraz przeznaczenie majątku Stowarzyszenia.

§
Do wszystkich spraw nieobjętych Statutem stosuje się odpowiednie przepisy Prawa o stowarzyszeniach oraz inne przepisy obowiązujące na terenie Rzeczypospolitej Polskiej.
